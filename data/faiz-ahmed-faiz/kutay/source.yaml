category: poetry
title: کتے
author: فیض احمد فیض
date: 1941
description: Published in Faiz's first book "Naqsh-e-Faryadi"
text:
  -
    - یہ گلیوں کے آوارہ بیکار کتے
    - کہ بخشا گیا جن کو ذوقِ گدائی
    - زمانے کی پھٹکار سرمایہ اِن کا
    - جہاں بھر کی دھتکار اِن کی کمائی
  -
    - نہ آرام شب کو نہ راحت سویرے
    - غلاظت میں گھر، نالیوں میں بسیرے
    - جو بِگڑیں تو ایک دوسرے سے لڑا دو
    - ذرا ایک روٹی کا ٹکڑا دکھا دو
    - یہ ہر ایک کی ٹھوکریں کھانے والے
    - یہ فاقوں سے اُکتا کے مر جانے والے
  -
    - یہ مظلوم مخلوق گر سر اٹھائے
    - تو انسان سب سرکشی بھول جائے
    - یہ چاہیں تو دنیا کو اپنا بنا لیں
    - یہ آقاؤں کی ہڈّیاں تک چبا لیں
    - کوئی ان کو احساسِ ذِلّت دلا دے
    - کوئی اِن کی سوئی ہوئی دم ہلا دے
